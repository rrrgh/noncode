Валентин Катасонов: Хэрэв Доллар Унавал “Апакалипсис” Унш 2017 оны 01 дүгээр сарын 11. 
Манайхан геополитикт дэндүү дуртай ард түмэн. Пивоны ширээний ард бол Монгол хүн дэндүү гайхамшигтайг ярих юм биш. Сүүлийн үед АНУ-д болж буй үйл явдлын талаар олон хүн цуурах. Гэхдээ мэргэжилтний үгийг сонсох нь хамаагүй дээр л дээ. Ингээд МГИМО-ийн профессор, эдийн засгийн ухааны доктор Валентин Катасоновын “СП”-д өгсөн сонирхолтой ярилцлагыг хүргэж байна…
В.Катасонов: АНУ-ын Ерөнхийлөгчийг дагнан харах нь Оросын сул тал юм. “Амлана гэдэг гэрлэнэ гэсэн хэрэг биш” бөгөөд Д.Трампын үйлдэл амтайгаа нийлэхгүй байж болно. Түүнээс гадна америкийн засгийн газарт томоохон олигархи “холбоотнууд”, түүнчлэн зөвхөн мөнгөнд биш, хүмүүст бооцоо тавьдаг “Goldman Sachs”-ын хүмүүс оролцож байгаа баримт түгшүүр төрүүлж байна. Эдүгээ Америк дэлхий дахинд 20 трлн доларын өртэй гэсэн чухал зүйлийг тэмдэглэх хэрэгтэй. Би тулсан өрийн асуудлаас салах хамгийн энгийн бөгөөд найдвартай арга бол зээлдүүлсэн этгээдийг устгах явдал байдаг. Энд дайн гарах магадлалын асуудал гарч ирж байна. АНУ-ын хамгийн хүчтэй дайсан болох Хятадад нэн хүчирхэг зэвсэг болох Холбооны Нөөцийн Сангийн триллион доллар байгааг дурдах ёстой. Хэрэв Хятад эдгээрийг зах зээлд гарган “хаях” юм бол эдийн засгийн “апокалипсис” эхлэнэ…
“СП”: Яагаад АНУ дахь Дональд Трампын ялалтад Орос баярлаж болохгүй гэж ? 
В.К: Нэгдүгээрт, Орос АНУ болон түүний лидерт хэтэрхий их анхаарал тавьж байгаа нь оросуудын сул дорой гэдгийг баталж байна. Сталин, Хрущев, Брежнев нарын үед манай орон энэ үйл явдалд хангалттай тайван ханддаг байсан. Зөвлөлтийн Хэвлэл мэдээллийн хэрэгсэлд Америкийн сэдэв таван хувь орчмыг эзэлдэг байсан. Өнөөдөр бүх мэдээллийн тэн хагас нь Америк, Трамп, сонгуулийн өмнөх компани, шинэ шинэ мэдэгдлийн тухай мэдээлэл байна. Энэ үзүүлэлт бидний сул талын, зарим талаар манай засгийн мэдээллийн бодлогын сул доройтой холбоотой. Өнөөдөр Оросын хэвлэл мэдээллийн хэрэгслүүд өөрийн тулгамдсан асуудлууд, эмзэг сэдвийг ярихаасаа Америкийг ярихийг илүүд үзэж байна. 11 дүгээр сарын 9 буюу Трампын ялалтын тухай анхдагч мэдээллийн дараа энэ үйл явдалд баярласан хүмүүсийг би ойлгож чадна.
Трамп бол улс төрийн нэг хэвийн байдлыг үгүйсгэсэн стандарт бус нэр дэвшигч юм. Тэрээр хэзээ ч ил ярьж байгаагүй асуудлуудыг хэлэлцэж эхэлсэн юм. Гэтэл Хиллари улиг болсон “шувууны хэлээр” донгодож, бүх хүнийг залхааж, дургүйцэл төрүүлсэн юм. Энэ бол Трампын сонгуулийн өмнөх арга мэх байсан байх бүрэн магадлалтай.
Эдүгээ Америк нь эрх мэдэл дэх олигархуудын тоо хэмжээ гэсэн цорын ганц түлхүүр шинж тэмдгээр бүрэлдсэн команд буюу ер бусын Засгийн Газартай болсон гэж хэлж болно. Америкийн түүхэнд ийм зүйл байх нь байсан, гэхдээ ийм их цар хүрээтэй байгаагүй. Жишээлбэл, Эндрю Меллон сангийн сайд, Рокфеллер дэд Ерөнхийлөгч болов. Одоо бүх команд олигархуудаас бүрдэж байна ! Түүнээс гадна америкийн бизнесийн дээдсээс бүрдсэн бараг 20 гаруй олигархи оролцсон Стратеги, улс төрийн бодлогын Форум гэгчийг байгуулав.
Миний гайхашралыг төрүүлсэн зүйл бол Трампын командад “Goldman Sachs”-аас хэд хэдэн хүн орсон явдал юм. Энэ бүтцийг “фирм” гэж нэрлэж заншсан ба учир нь энэ бол “J.P.Morgan Chase”, “Bank of America” ч биш юм. “Goldman Sachs” бол зөвхөн мөнгө төдийгүй, харин хүмүүст бооцоо тавьдаг байгууллага юм. Бүдүүн тоймоор хэлбэл энэ бол хожим нь Америк болон дэлхий даяар нисэн одох дэгдээхэйнүүдийг үржүүлэх инкубатор юм.
Жишээлбэл, Америкт “Goldman Sachs”-аас гарсан Сангийн сайд байв, мөн энэ фирмээс төрсөн олон хүн байдаг (жишээлбэл, Европын Төв банкны Ерөнхийлөгч Марио Праги байна). Одоо АНУ-ын Сангийн сайдын суудалд “Goldman Sachs”-д 16 жил ажилласан Стивен Мнучин тодорхойлогдоод байна. Ерөнхийдөө бол энэ команд ер бусын команд юм. Ийм учраас Трамп ард түмнийг баярлуулна хөөрөх нь наад зах нь хачирхалтай явдал болно.
“СП”: Трампын сонгуулийн өмнөх кампаниас Та чухам юунд нь болгоомжилсон бэ ? Энэ шатан дээр нь эргэлзэх урьдач нөхцөл байсан уу ? 
В.К: Намайг эдийн засагчийн хувьд болгоомжлоход хүргэсэн хэд хэдэн хэллэг байсан юм. Трампын сонгуулийн өмнөх үгс “цаазалж болохгүй өршөө” гэсэн томъёоллыг санагдуулж байлаа. Жишээлбэл тэр Хятадын барааг импортоор авч, үйлдвэрлэлийг шилжүүлсний уршгаар Америк асар их ажлын байраа алдсан гэж байв.
Мөн Трамп өөрийн үйлдвэрлэлд хөрөнгө оруулахын оронд АНУ-аас хөрөнгө болон ажиллах хүч Мексик, Энэтхэг, Индонез, Солонгос зэрэг орон руу алдагдсан гэж дургүйцэн ярьж байв.
Ингээд Трамп ойрын арван жилд 25 сая ажлын байр бий болгохыг уриалсан. Түүнчлэн Трамп Америкийн эдийн засгийн статистикийн худал хуурмагийг илчилсэн. Штатуудын албан ёсны үнэлгээгээр Америк дахь ажилгүйчүүд 5%-ийн түвшинд хэлбэлзэж, ойролцоогоор 7,5 сая хүн болдог аж. Харин Трамп болохоор 94 сая ажилгүйчүүдийн тухай ярьсан бөгөөд энэ нь хөдөлмөрийн чадвартай нийт хүний тэн хагасаас илүү тоо юм.
25 сая ажлын байрны амлалтаа биелүүлэхийн тулд Америк гаднаас, тухайлбал Хятадаас бараа таваар авахгүй байх ёстой. Энэ зорилтыг шийдвэрлэхийн тулд Америк импортын татвараа нэмэх ёстой. Үүний зэрэгцээ Америк өөрийн экспортыг нэмэх ёстой ба үүнийгээ зөвхөн хүчтэй доллартай баймаажин хийж чадна. Мөн Америк энэ зорилгодоо нийцүүлэн бодлогын хүүгээ нэмэх ёстой. Яг ийм зүйл болж, АНУ-ын Холбооны Нөөцийн систем (ХНС) бодлогын хүүгээ дөрөвний нэгээр нэмэв. ХНС болон түүний бодлогын хүү бол америкийн төдийгүй, дэлхийн эдийн засгийг удирдах нэн чухал хэрэгсэл болдог гэдгийг сануулж байна. Хэрэв бодлогын хүүг нэмвэл Америкийн эдийн засаг соронзон шиг ажиллаж эхлэх ба бүх капитал Америк руу урсана. Харин энэ үед доллар заавал өсөх ёстой. Гэхдээ валютыг өсөлтийн нөхцөлд аж үйлдвэржүүлэлтийг хэрхэн хийх вэ ? Яагаад ч ингэж болдоггүй юм. Үндэсний валют бэхжих үед улс өрсөлдөх чадвараа алддаг. Энэ нь их чухал агшин юм. Ийм учраас Трамп доллар өсөж буй нөхцөлд Америкийг худалдааны гүрэн болгон хувиргаж чадахгүй. Энэ бол гол зөрчил.
“СП”: Яаж байгаад Америк хэвлэх машины загварт орчихсон юм бэ ? 
В.К: ХХ зууны эхний хагаст Америк худалдааны гүрэн байв. Дэлхийн II дайны дараах бараг 20 жилийн турш Америкийн худалдааны баланс эерэг сальдотой байсан юм. Харин 1971 онд анх удаагаа сөрөг сальдотой гарсан ба улс орон зарснаасаа илүү ихийг худалдан авдаг болжээ. Яг энэ үед Ерөнхийлөгч Никсон америкийн сангийн “алтан цонх”ыг хаасан билээ. Доллар бол өрийн бичиг бөгөөд дээр нь “алтан нөөцөөр баталгаажсан ба үзүүлээд (алтаар) сольж болно” гэж бичсэн байдаг.
Америк өөрийн алтан нөөцийг алдах эрсдэл хийж импорт хийх болов. Ийм маягаар 70-аад онд алтан стандартыг халах тухай шийдвэрийг лоббидон гаргасан юм.
Өнөөдөр бид цаасан долларын эрин үед амьдарч байна. Америк 40 гаруй жилийн турш хэвлэх машины ачаар амьдарч байна. Үнэн хэрэг дээрээ энэ орон сулран доройтож, хэрэглэн амьдрахад дасаж, үйлдвэрлэхээ больсон байна.
Хэрэв Трамп ямар нэг юм өөрчлөхийг хүсч, Америкийг аж үйлдвэр хийгээд худалдааны их гүрэн болгоно гэвэл үүний тулд нэгдүгээрт, протекционизмын бодлого явуулах ёстой, хоёрдугаарт, америк долларын ханшийг нам байлгах хэрэгтэй. Трамп протекционизмын тухай ярихдаа Хятадын бараанд 45%-ийн татвар тогтоох, мөн Бээжингийн эхлүүлсэн валютын дайн яг адил хариу өгөх асуудлыг онцгойлсон юм. Америкийн энэ бодлогын шалтгааны талаар тэр тодорхой юм хэлээгүй.
2014 болон 2015 онд бодлогын хүүг нэмэгдүүлнэ гэж амласан атлаа хэлсэндээ хүрээгүй ХНС-ийн дарга Жанет Йеллэнийг 2016 оны зун Трамп хэд хэдэн удаа “чимхсэн” юм. Сонгуулийн дараа бодлогын хүүг дөрөвний нэгээр нэмэгдүүлсэн. Дараа жил гурван удаа дэс дараалан нэмнэ гэж амлаж байгаа. Ингээд 2018 онд бодлогын хүү 3,5%-д хүрэх юм. Ийм зүйл болно гэдэгт би итгэхгүй байна, учир нь тэр үед Америк аж үйлдвэржүүлэлт явуулж чадахгүй.
“СП”: Трамп сонгуулийн өмнө баахан амлаад харин дараа нь жинхэнэ нүүрээ харуулж байна гэж хэлж болох уу ? Бүх улс төрчид ингэдэг биз дээ. 
В.К: Түүний “нүүр царай” бол “олигархуудын” улс төрийн товчоо байгуулах явдал мөн. Одоо тэр нь бүхнийг шийдвэрлэнэ. Хэрэв өмнө нь үүнийг хөшигний цаана хийдэг байсан бол өнөөдөр энэ залуус Трампын юу хийхийг нээлттэй зааж өгөх болно. Учир нь тэд бол “Goldman Sachs”-ын мэргэжилтнүүд юм.
“СП”: Трамп Хятад хоёрыг ярья: Эдийн засгийн гол дайсныхаа талаар Америк ямар стратеги баримтлах вэ ? Трамп өмнө нь: “Хятад бол “валютын залилагч” бөгөөд бүтээгдэхүүний экспортод субсиди хийдэг явдлаас Хятадыг татгалзуулах болно гэж мэдэгдэж байсан ? Америк, Хятадын хооронд “дайн” болох уу ? 
В.К: Энэ дайн хоёр улсаар хязгаарлагдах эсэх нь өөрөө асуудал юм. 1914 онд бүгдээрээ хязгаарлагдмал дайн болно бодож байтал дэлхийн дайн болоод хувирчихсан. Мөн ийм явдал 1939 онд болсон. Энд юу болсон бэ гэвэл Англи тэр дороо л Германд дайн зарласан.
Ийм учраас хязгаарлагдмал дайн, дотоодын өөр хоорондын дайн бодитойгоор Дэлхийн Гуравдугаар дайн болон хувирна. Энэ талаар сайхан зүүд зэрэглээ байх ёсгүй. АНУ Хятадын хувьд дураараа дургиж байгаа нь тодорхой юм.
“СП”: Трамп Тайванийг “Нэг Хятадын” хэсэг биш, тусгаар тогтносон улс гэж үзэхэд бэлэн байгаа. Хэрэв Америк Бээжинтэй хоёр талын харилцааны гол гол асуудлаар тохирч чадахгүй юм бол энэ бүхэн болно гэж Трамп мэдэгдсэн. 
В.К: Үүнийг зориудаар хийж байгаа юм. Ийм маягаар Америк Хятадуудыг ”цэнэглэж өгч” байна.
Хятад АНУ-ын хувьд үнэхээр маш их аюултай нь үнэн. Хэдий ийм боловч шинэ засаг захиргааны “шинэкоовууд” Хятадад цохилт өгөхдөө хариу цохилтын бумерангийн хүчийг тооцож чадахгүй. Энэ бол бараг л цөмийн зэвсэг хэрэглэсэнтэй дүйцнэ. Ийм учраас Хятад, Америкийн эдийн засгийн сөргөлдөөн маш аюултай.
Америкийн худалдааны сөрөг сальдог арилгахын тулд Трамп Хятадтай хийх худалдаанд 45%-ийн татвар тогтоожээ гэж бодоод үзье. Яг өнөөдөр энэ сальдо 370 млрд доллар болоод байна. Энэ нь Америкийн сан энэ мөнгийг олж авч чадахгүй, яагаад гэвэл бүх валют тэр дороо л Америк руу эргээд ирнэ гэсэн хэрэг юм.
Хятад олж авсан бүх мөнгөө АНУ-ын сангийн үнэт цаасанд оруулж байна. Ийм учраас Хятад, Америк хоёр бие биетэйгээ холбоотой. Хэрэв Америк Хятадыг тогтворгүйжүүлж эхэлбэл үүний бумерангийн үр дүн америкийн эдийн засгийг бүр ч илүү тогтворгүй болгоно.
Хэрэв Хятад олон улсын нөөц валютаа хүнд зэвсэг байдлаар ашиглаж эхэллээ гэж төсөөлөөд үзэхэд доллар нурах нь гарцаагүй. Одоо Хятадад 3 триллион долларын сангийн үнэт цаас байгаа. Хэрэв Хятад энэ “ногооноо” дэлхийн зах зээлд хаях юм бол доллар нуран унана. Иймээс Хятадад өөрийгөө хамгаалах олон “гранат” байгаа юм.
Штатууд энэ аюултай тоглоом руу орох бүрэн магадлалтай, учир нь олигархи улс төрийн товчоо гарцаа мэдэхгүй байгаа юм. ХХ зууны 30-аад онд Европ, Америкт болсонтой яг адилхан явдал болж байна. 1929 онд хямрал гаарч, Нью-Йоркийн хөрөнгийн бирж дээр сандраан бужигнаан үүссэн. Хямралын хурц үе 1933 он хүртэл үргэлжилсэн. Үүний араас саатал буюу стагнаци залгасан. Ер нь бол эдгээр орнууд хямралаасаа гарч чадаагүй юм. Ийм учраас эдийн засгийн асуудлыг дайны аргаар шийдвэрлэх зорилт дэвшүүлсэн. Энэ бол Дэлхийн II дайны зорилтуудын нэг нь байсан. Үнэн хэрэг дээрээ санхүүгийн ертөнц маш энгийн бөгөөд увиагүй байдаг. Одоо Америк дэлхий дахинд 20 триллион долларын өртэй. Энэ өрийн тэн хагасыг Барак Обама тавьж чадсан юм. Өрийн асуудлаас зайлхийх хамгийн энгийн арга бол зээлдүүлэгчийг устгах явдал. Санхүүгийн сурах бичгүүдэд энэ тухай хэзээ ч бичиж байгаагүй.
Дашрамд дурдахад Дэлхийн I дайн ч гэсэн эдийн засгийн асуудлыг эдийн засгийн бус аргаар шийдвэрлэсэн.
“СП”: Дэлхийн I дайны өмнө хэн хамгийн том зээлдүүлэгч байсан бэ ?
В.К: Орос, Америк гэсэн хоёр зээлдүүлэгч байсан. Учир нь манай орныг “алтан зүүн” дээр Ротшильдийнхэн суулгасан: Орос өөрийн алтан санг байнга нөхөх ёстой байсан ба энэ зорилгоор Ротшильдийнхнээс зээл авдаг байсан. Тэр үед манайх хамгийн их тулсан өртэй байсан, учир нь Орос сан хүлээн авагч байдлаар ажиллаж байсан. Харин Америк хувийн зээлийн чиглэлээр ажиллаж байв.
Үүний үр дүнд Америк Дэлхийн I дайнд орохдоо (гэхдээ шууд давхиж ороогүй) дэлхийн хувийн асар өртэй, хамгийн том нетто – өртөн байсан бол дайны дараа 1919-1920 онуудад хамгийн том нетто-зээлдүүлэгч болон гарсан юм. Дайн яг ингэж бүх юмыг эргүүлдэг.
Орос ч гэсэн улсын өрийн асуудлыг стандарт бус аргаар шийдвэрлэсэн: 1918 оны эхээр Зөвлөлт засаг хууль гаргаж Хаант засгийн тавьсан улсын гадаад өрийг дарах болон үйлчлэхээс татгалзсан ба гадаадын хөрөнгө оруулагчдын хөрөнгийг улсын болгосон юм.
Үүний дараа Баруун гонгинож эхлэв ! Зөвлөлт Орос болон Барууны харилцааны түүхийг энэ хүчин зүйлийг үгүйсгэн ойлгох боломжгүй. Баруун хэзээ мөнгө өгөхөв, хэзээ мөнгө өгөхөв гэж байнга сануулж ирсэн юм.
“СП”: Үүний үр дүнд Дэлхийн II дайн болсон уу ?
В.К: Дэлхийн II дайн бол олон зорилгот төсөл болно. Түүний нэг зорилт нь Израиль улсыг байгуулах явдал байсан. Юуны учир еврей нарыг уугуул газар руу нь хөөснийг тийм ч амархан тайлбарлаж болохгүй. Тэд Европоос сайн дураараа гарахыг хүсээгүй, тэдэнд бас Палестинд улс байгуулах хэрэгтэй байв. Харамсалтай нь манай сурах бичгүүд энэ талаар юу ч тайлбарладаггүй, иймээс манай хүүхдүүд болон насанд хүрэгчид ХХ зууны түүхийг их гэнэн ойлгодог.
Трамп руу эргэн ороход тэрээр улс орныхоо эдийн засгийн зарим асуудлыг цэргийн аргаар ээлжит удаагаа шийдвэрлэхийн тулд Хятадтай харилцаагаа хурцатгахыг би үгүйсгэж чадахгүй. Гэхдээ америкчууд хэвлэлийн машинтайгаа зууралдах ба энэ нь тэдний хувьд цөмийн толгойтой пуужингаас чухал зэвсэг юм. Чингэхдээ Хятадад 3 триллион долларын ХНС-гийн үнэт цаас байгааг Америк сайн мэдэж байгаа. Хэрэв Хятад үүнийгээ дэлхийн зах зээлд хаявал хэвлэлийн машин устах болно.
“СП”: Доллар хэзээ нурах вэ ? 
В.К: Энэ бол дэлхийн төгсгөл хэзээ болох вэ гэдэгтэй адил зиндааны асуулт. Хэрэв доллар нурвал “Апокалипсис”-ыг л уншдаг байх, тэнд бүх юмыг бичсэн байгаа…
СУДЛААЧ ДАШЗЭВЭГИЙН ГАНХУЯГ 1954 онд Налайх хотод төрсөн. 1962 – 1972 онд Налайхын дунд сургууль, 1972 – 1977 онд МУИС –ийн Инженер – эдийн засгийн сургууль, 1987 – 1990 онд Болгар Улсын Нийгмийн Ухаан, Нийгмийн Процессын Удирдлагын Академи төгссөн. Нийгмийн Ухааны Институтэд эрдэм шинжилгээний ажилтан, УИХ-ын дэргэдэх Судалгааны Төвийн захирал, УИХ болон ЕТГ–т улс төрийн зөвлөх, референтын ажил хийж байсан. 1996 -1998 онд МАХН-ын Удирдах Зөвлөлийн гишүүн байснаа өргөдлөө өгч сайн дураараа огцорсон. Төр засгийн болон намын удирдагчдын талаар шүүмжлэлт өгүүлэл бичсэний учир ажлаас 5 удаа халагдсан. Мөн энэ шалтгааны улмаас 2004 онд МАХН-аас хөөгдсөн. Монгол Банкнаас их хэмжээний мөнгө алга болсон асуудлыг тэргүүн хатагтай О.Цолмонтой холбон бичсэний учир Монгол Банкны Ерөнхийлөгч асан О.Чулуунбатыг гүтгэсэн хэргээр 2006 онд шүүхээр шийтгүүлсэн. Олон улсын болон үндэсний хэмжээний олон судалгаанд удирдагч, үндэсний зөвлөх, багийн гишүүнээр ажиллаж байсан. Одоо чөлөөт судалгаа, системийн анализ эрхэлдэг. Эхнэр, хүү, охин нарын хамт амьдардаг.
Comments:
Хятадад 3 триллион долларын ХНС-гийн үнэт цаасыг дэлхийн зах зээлд хаявал хэвлэлийн машин устах болно?? энийг ойлгосонгүй яагаад тэр вэ.--Энэ хэсгийг “Хэрвээ Хятадууд хүсвэл АНУ-ын бондыг ямар ч үнэ цэнэгүй болгож манай Чингис бондын хойноос оруулж чадна” гээд ойлгочиход болох байх.
Сэтгэлзүй-түүхийн дайн 2017 оны 2-р сарын 2.
Мэдээллийн дайн явж байна гэж их ярих болсон. Гэвч энэ бол аливаа ард түмний үндэсний ухамсар, сэтгэлзүй, ертөнцийг үзэх үзэл, түүхэн ой санамж руу шат дараатайгаар довтлон улс орныг нь задалж улмаар үгүй хийхэд чиглэсэн, сэтгэлзүйн олон зуун туршилт судалгаанууд дээр үндэслэн шинжлэх ухааны хэд хэдэн үетэй аргачлалаар боловсруулан системчилсэн, хүний ухамсар сэтгэлгээг төрөл арилжуулан гагцхүү өөрсдөдөө ашигтай болгож өөрчлөх цогц дайны хамгийн энгийн, зөвхөн анхан шатных нь түвшин юм байна.
Үүнийг бүхэлд нь "Сэтгэлзүй-түүхийн дайн" гэж томьёолдог ажээ. Нөгөөтэйгүүр "Түүх-сэтгэлзүйн дайн" ч гэж бас нэрлэж болно. Учир нь "Хэн өнгөрсөн түүхийг тань эрхшээж хянаж худал гүтгэж байна тэр ирээдүйг тань бүрэн шийддэг" аж.
Сэтгэлзүй-түүхийн дайн 3 түвшинтэй:
1. Мэдээллийн дайн, довтолгоо
2. Үзэл баримтлал-консептын дайн, довтолгоо
3. Сэтгэлгээ, үзэл санаа, метафизик, ухамсрын дайн, довтолгоо
Энэ бүх технологийг Америкийн түүхч-сэтгэлзүйч Ллойд Демос 1930-аад онд үндэслэж, улмаар Америкийн сэтгэлзүйн дайны гол үзэл сурталч, биохимич, уран зөгнөлт зохиолч Аизек Азимов одоогийн түвшинд гаргасан байна. Аизек 7 цуврал роман бичсэний хамгийн анхных нь болох "Foundation" нь 1951 онд хэвлэгдсэн ба ердөө 3-хан жилийн дараа буюу 1954 онд энэхүү цуврал номыг АНУ-ын цэргийн академи "Вест пойнт"-ын заавал уншиж судлах номын жагсаалтанд албан ёсоор оруулж, эрчимтэй ашиглах болсон байна.
Гол зорилго нь хуучин социалист системийн орнуудыг задалж устган өөрсдийн ноёрхол хяналтаа тогтооход чиглэсэн бөгөөд тэд хүссэн үр дүндээ хүрч чадсаныг бид мэднэ. Үүний учир шалтгаан нь, социалист системийн орнуудын эдийн засаг байнга хурдацтай өсөж, капиталист систем зах зээлээ тэлж чадахгүй шахагдах хандлагатай болж байсан ба иймээс Баруун шинэ зах зээл, нөөц баялгийн төлөө социалист блокийн эсрэг соёл-мэдээллийн дайн эхлүүлэхээр 40-өөд оны эхээр бүрэн шийдвэрлэсэн байсанд оршиж байжээ. Судалгаанаас үзэхэд, 80-аад он гэхэд социалист орнуудын эдийн засгийн өсөлт асар өндөр түвшинд хүрч, харин эсрэгээрээ барууны капиталист орнуудын эдийн засаг уналтанд орж байсан байна. Иймээс 80-аад оны сүүлээр социалист орнууд руу хийсэн үзэл суртал-соёл-мэдээлэл-түүх-сэтгэлзүйн дайн хүчээ авч өөрийн зорилгоо биелүүлсэн байна.
Өөрөөр хэлбэл, бид энэ бүхний золиос болсон бөгөөд өнөөдрийн өртэй, хямралтай, ядуу, утаатай амьдрал хувь тавиланг бидэнд түүх, ололт амжилтыг маань гүтгэн харлуулж гүжирдэж эхэлсэн тэр цагаас бүүр өмнө хэдийнээ бэлдчихээд сэтгэлзүйн довтолгоо байнга хийж байжээ. Тэгвэл "Гадаад ертөнцөөс тусгаарлагдмал байсан" гэж шүүмжилдэг өмнөх нийгэмд манай хэвлэл мэдээлэл, үзэл сурталд тодорхой хяналт цензур байсан нь уг дайны эсрэг авч хэрэгжүүлж байсан арга хэмжээ байсан байна. Энэ бол зайлшгүй хамгаалалт байжээ.
Сэтгэлзүй-түүхийн дайн дараах гурван цэг дээр тогтмол цохилт өгдөг байна: 
1. Тухайн улс үндэстний бусдаас ялгарах онцлог 
2. Тухайн улс үндэстний үнэт зүйлс, хүрсэн амжилт, үнэлэмж 
3. Тухайн улс үндэстний ой санамж, түүх
Ийм 3 цэгт цохилтыг яаж хавсран хийдгийг Монгол орныхоо жишээн дээр тайлбарлая: 
1-р цэг. "Танай улс үндэстэн бол барууныхан шиг соёлжиж өндөр хөгжөөгүй, бүдүүлэг, юм үзээгүй, мал аж ахуйн л орон байсан, хамгийн дорд хуарангийн систем-тоталитар дэглэм бүхий нийгэмд амьдарч байсан" гэж итгүүлнэ; 2-р цэг. "Танай улс үндэстний замнаж байсан нийгмийн шударга байдал нь ямар ч утгагүй хүчээр тэгшитгэх арга барилд суурилж байсан, ядарсандаа тусалдаг гэх мэт нийтээрээ бие биенээ чирдэг хамтач тэрхүү ёс нь чамд баяжиж онцгойрох өөрийнхөөрөө "хөгжих" боломж олгоогүй улдан чангааж байсан" гэх мэтээр ойлгуулна; 3-р цэг. "Танай удирдагч Чойбалсан цуст яргачин дарангуйлагч байсан, ард түмнээ харгислан баривчилж олноор нь хорьж, бас алж байсан, яагаад гэвэл танай улс үндэстэн тоталитар дэглэмийг сонгосон буруутай, харин одооноос л соёлт ертөнцийнхөн шиг "ардчилал, хүний эрх"-ийг дээдэлж сурч байгаа" гэж байнга муугаар буруугаар худлаа сурталчилна. Гэвч хэзээ ч бидний хүрсэн байсан ололт амжилтыг ярихгүй.
Ийм угсраа цохилтуудыг тухайн улсын олон нийт, ялангуяа оюунлаг давхаргынханд хэвлэл мэдээлэл, боловсрол, шинжлэх ухаан, урлаг соёлын бүхий л чиглэл урсгалаар эрчимтэй хийснээр тэр улсын ард түмэн, залуу үе нь өөрийн улс үндэстний онцлог, түүхэн замнал, бахархал, ололт амжилт, үнэн бодит байдлын талаар буруу ойлголттой болж, ялангуяа түүхийн тодорхой үеүдэд тухайн цагийн нөхцөл байдлаас шалтгаалан авч хэрэгжүүлсэн арга хэмжээ бодлого шийдвэрүүдийг зайлшгүй байдлаас үүдэлтэй зөв алхмууд байсан гэдгийг үл ухах, хүнд хэцүү үеийн баатрууд, чадварлаг удирдагчдаа харлуулан, харин эсрэгээр харийн ухуулга нөлөөнд автсан байсан гэнэн хүмүүс болон урвагчдыг үндэснийхээ гавьяатнууд байсан мэтээр ойлгох, улс орноо голж дутуугаар үнэлэх, гадаад диплом мөрөөдөх, харийнхны заадаг зориудын сүйрүүлэх онол номлолоор эх орноо эвдэн нураах, харийг шүтэх, тэдний хэл соёлыг өөрийнхөөсөө дээгүүр тавих, харь хүнтэй гэрлэхийг илүүд үзэх, гадаадад цагаачлах, харийнханд урвах зэргээр эх орноосоо нүүр буруулдаг байна. Ингэж нэгэнтээ ард түмнийг нь эв нэгдэл, үндэсний бахархал, өөртөө итгэх итгэл, үнэт зүйлгүй болгосон бол дараа нь улс орныг нь яаж л бол яаж эрхэндээ оруулж, хэрэгтэй зүгтээ залж, задалж, тонож дээрэмдэж, өрөнд оруулж, далд колоничилж, устгаж болдог байна.
"Сэтгэлзүй-түүхийн дайн"-ы шат дарааллууд:
Мэдээллийн дайн буюу хамгийн энгийн түвшнийх нь аливаа үйл явдлуудтай холбоотой фактуудыг зориуд мушгих, бодит байдлыг буруугаар ойлгуулах, зөвхөн өөрсдөдөө ашигтайгаар худал тайлбарлах, олон фактууд нийлэн нэг бүхэл болж байж жинхэнэ утга мөн чанар нь тодрох атал тэрхүү үйл явдалд холбогдох мэдээллүүдийн зөвхөн аль нэг хэсгийг нь зориудаар дөвийлгөн бусдыг нь орхигдуулах, эсвэл бүүр зориуд бэлтгэж зассан зураг авалтын талбайд хуурамч зураг бичлэг хийж хуурамч мэдээ цацах гэх мэт олон арга замаар хүмүүсийг хуурч мэхлэн олон нийтийн сэтгэлзүйд нөлөөлөх, тархийг нь угаах, мэдээллийн бүслэлтэнд оруулах арга ажиллагаа ажээ.
Үзэл баримтлал-консептын дайн нь дараагийн шатных бөгөөд зориудаар сонгосон тэдгээр фактуудыг багцлан нэгтгэх замаар тун зальжин агаад хялбархан тайлбар дүгнэлт гаргаж хүмүүст итгүүлэх арга ажиллагаа юм. Жишээ нь, танай улсад дандаа ийм муу муухай зүйл болж өнгөрсөн, энэ нь захиргаадалт, нэг хүний тоталитар дэглэмийн буруу, та нар социализм коммунизм гэх мэт тэнэг болхи буруу замаар явсан байна гэж дүгнэж итгүүлэн, үүгээр дараагийн шатны дайн-тархи угаалтынхаа суурийг бэлддэг ажээ.
Хамгийн нарийн түвшний сэтгэлзүйн дайн бол метафизик, ертөнцийг үзэх үзэл, үзэл санааны түвшинд бэлтгэгдэж явагддаг ба үүгээр сайн муу, буруу зөвийн байрыг солих, тухайн улс үндэстний нийгэм-соёлын код буюу сэтгэлгээний онцлог, үндэсний ухамсрыг үндсээр нь өөрчлөх, харийн-бусдын бодол санааг тархинд нь сэм суулгаж өгөх, улмаар эх оронч хамтын хариуцлагын ухамсартай үзлийг алж устгах зорилготой. Жишээ нь: "эх оронч байх нь хэнхэг явдал, хамтач ёс гэх мэт бол хийсвэр хэрэггүй зүйл, хувь хүний эрх ашиг л нэгт байх ёстой, мөнгө эд баялаг бүхнийг шийднэ, индивидуализм, либерализм чухал, энэ л хүнд эрх чөлөөг өгдөг" гэж зөвхөн өөрсдөдөө ашигтай үзлээ ухаан санаанд нь суулгана. Харин үүний цаана ард түмнийх нь эв нэгдлийг, ухамсар хариуцлагыг, улс орны нэгдмэл удирдлага, эмх журмыг үгүй хийх, зөвхөн тэдэнд ашигтай-тууж явахад амар хүн сүрэг-амиа хичээсэн тэнэг хүмүүсийг олноор бий болгож аливаа улсыг дотроос нь задлан ялзлах, эзлэн эрхшээлдээ оруулах далд бодлого явдаг байна.
Энэ бүх сэтгэлзүйн дайныг сөрөн зогсож ялах гол арга бол:
1. Эсрэг талаа сайтар судалж мэдэх, дотоод механизм, зохион байгуулалт, арга мэхүүдийг нь нарийн тодорхойлох, зорилгодоо ашиглаж байгаа гол хүмүүс, арга ажиллагааных нь шат дараалал, тактик, стратеги, логик, явцыг мэдэж ойлгох, улмаар улс үндэстнээ хамгаалах
2. Өөриймсөг үзлийг ард түмэндээ бий болгох, өөрийнхөө түүх рүү бусдыг нулимуулдаггүй байх. "Алдаатай ч оноотой ч миний эх орон, миний улс үндэстний явсан зам, бидний түүх, бидний хүрсэн амжилт, миний-манай улс үндэстэн, миний-манай ард түмэн !" гэдэг хатуу байр сууринаас мэдээлэл сэтгэлзүйн аливаа дайралтанд ханддаг болгож төлөвшүүлэх
3. Үзэл санаа, үнэт зүйл, үзэл баримтлалаа ягштал зөв тодорхойлох. Бусдад цохилт хийх ямар ч шанс боломж өгөхгүй байх. Улс үндэстнийхээ мэдээлэл, сэтгэлзүй, оюун санааны орон зайг гадны дайралтаас байнга хамгаалах. Эх оронч үзэл болон эх орончдынхоо дотор байгаа сул талуудыг зөв тодорхойлж дүгнэлт хийх. Үүнд хамгийн гол нь, хэлбэр талаа хэт бариад чанар агуулгаа орхигдуулахаас зайлсхийж сэрэмжлэх нь чухал байдаг ажээ. Өөрөөр хэлбэл, эх оронч сэтгэлгээний хамгийн бодит илрэл бол үнэн зөв мэдлэг мэдээллийг олж авах, ухамсартай хариуцлагатай, уйгагүй хичээл зүтгэлтэй байх гэдгийг агуулга талаас нь сайтар ойлгож хэрэгжүүлэх ажээ.
(ОХУ-ын нэрт түүхч, эрдэмтэн, нийгмийн философич, аналитикч, улстөр-нийгмийн зүтгэлтэн Андрей Фурсовын судалгаа-эрдэм шинжилгээний ажлын зарим хэсгээс тоймлон авч ашиглав)
Тусгаар Тогтнол Эв Нэгдлийн Намын Улстөрийн Мэдэгдэл 2017/02/22
Монгол Улс ОУВС-гийн “Extended Fund Facility” хөтөлбөрт хамрагдаж, их хэмжээний зээл авах болсон нь жирийн нэг зээлийн асуудал биш, Монгол Улсын тусгаар тогтнолтой холбоотой ноцтой асуудал гэж ТТЭНН үзэж байна. 
ОУВС-гийн албан ёсны мэдээллийг үзвэл ОУВС-аас Монгол Улс дараах зээлийг авахаар болсон байна. Үүнд:
1. “Extended Fund Facility” (EFF) төслийн хүрээнд 440 сая ам.доллар.
2. Азийн Хөгжлийн банк, Дэлхийн банк болон БНСУ, Япон зэрэг хоёр талын хамтрагчид нийлээд 3 тэрбум ам.доллар
3. Хятадын Ардын Банк Монгол Банкны своп шугамаар 15 тэрбум юань өгнө.
Ийнхүү Монгол Улс Умард хөрш ОХУ-аас бусад ойрын улсуудаас “хамтарсан” зээл авч байна. Гурван жилийн хугацаатай авах энэ “аварга” зээлийн нөхцөл маш хатуу бөгөөд Монголын эдийн засгийг зээл өгсөн ОУВС болон дээр дурдсан улсууд хамтран удирдана гэсэн хэрэг юм.
ОУВС болон бусад улсыг үүнд буруутгах үндэслэл үгүй ч Монгол Улс эдийн засгийн тусгаар тогтнолоо алдаад байна. ОУВС манай эдийн засгийн сүйрлийг: “…гадаад, дотоод эдийн засгийн хүндрэлтэй нөхцөл байдал, уул уурхайн хэт хамаарал болон төсвийн сахилга бат, нэгдмэл байдал хангалтгүйгээс төсвийн алдагдал ихээхэн хэмжээгээр нэмэгдэж, үүнийг дагаад өндөр хүүтэй үнэт цаас гаргах замаар төсвийн алдагдлыг санхүүжүүлж байсан зэрэг нь Засгийн газрын өрийн хэмжээг огцом нэмэгдүүлж, хүүгийн төлбөрийн дарамтыг өсгөснөөр төсвийн тэнцвэргүй байдлыг бий болгоод байгаа юм” гэж дүгнэжээ.
ОУВС уг дүгнэлтдээ Монгол Улсыг сүйрэлд оруулсан гэмтнүүдийг нэрлээгүй бөгөөд ОУВС олон улсын шүүх, арбитрийн байгууллага биш учраас буруутныг тодруулах шаардлагагүй юм. Харин Монголын ард түмэн бид энэ асуудлыг хамгийн түрүүнд шийдэх эрхтэй төдийгүй үүрэгтэй. Иймээс:
1. Монгол Улсын эдийн засгийг хэн ийм болгосон бэ?
2. Улсын эдийн засгийг удирдаж чадалгүй дампууруулсан гэмтнүүдэд хариуцлага тооцолгүй өршөөхөөр барахгүй төрийн эрх мэдэлд үлдээсэн хэвээр байх уу?
3. Эдийн засгийг сүйрүүлсэн гэмтнүүд өөрсдөө ОУВС-гийн зээлийг удирдах ёстой юу? гэсэн зарчмын асуудал үүснэ. Үүнийг ОУВС биш, харин Монголчууд, Монголын ард түмэн өөрсдөө улстөрийн аргаар шийдвэрлэх эрхтэй юм.
Асуудлын маш чухал энэ хэсгийг ярилгүйгээр юу ч болоогүй мэт олон нийтийг төөрөлдүүлж, хатуу нөхцөлтэй их хэмжээний зээл авч байгаагаа “Мөнгө олж ирлээ” гэж зарлаж буй төр засагт Монголчууд бид итгэх ямар ч үндэслэл байхгүй. Хэрэв МАН ба АН-ын Засгийн газрууд
• Оюутолгойн гэрээнд буулт хийгээгүй бол;
• Чингис бондын 1.5 тэрбум ам.долларыг үрэн таран хийгээгүй бол;
• “Самурай” бондын 30 тэрбум иень буюу 600 сая ам.долларыг үрэн таран хийгээгүй бол;
• АСЕМ зохион байгуулж 600 тэрбум төгрөг салхинд хийсгэж, чингэхдээ Хятадаас 38 тэрбум төгрөгийн хөнгөлөлт аваагүй бол;
• “Эрдэнэт”-д шахаа хийж сүйрүүлэн, улмаар улсын үйлдвэрийг банкаар дамжуулан 500 сая ам.доллар дээрэмдэж хувийн өмч болгоогүй бол;
• Монголбанк дөрвөн жилд улсын жилийн төсөвтэй тэнцэх 7 их наяд төгрөгийн эмисс буюу цаасан мөнгө хэвлэж нийлүүлээгүй бол;
• Авилгадаж, хулгайлж луйвардсан хэдэн арван тэрбум ам.долларыг офшоор дансандаа хийж нуугаагүй бол
• Улсын гадаад өрийн 2/3-той тэнцэх хэмжээний Засгийн газрын баталгааг олигополь компаниудад гаргаж өгөөгүй бол манай эдийн засаг өнөөгийнх шиг шившигт байдалд орж, сүйрэх ёсгүй байлаа.
Монголын эдийн засаг сүйрч дампуурсны цорын ганц шалтгаан нь Монголын төрд МАНАН-гийн хулгайч, дээрэмчин, луйварчид бөөнөөрөө үүрлэсэн явдал мөн. МАНАН-гийн цуврал дээрэм луйврын улмаас өнөөдрийн байдлаар МУ-ын иргэн бүр 5120 ам.долларын өртэй бөгөөд энэ өр өдөр бүр 2 ам.доллараар нэмэгдэж байна.
ТТЭНН дараах улс төрийн дүгнэлтийг хийж байна:
Нэг. Монголын өнөөгийн төр засаг Монголын эдийн засгийг сүйрүүлж дампууруулан, Монгол Улсын оршихуйг суурь үндсээр нь ганхуулснаараа улс орон, үндэстэн, түүний дотор эдийн засгийг удирдах чадваргүй гэдгээ Монголын ард түмэн хийгээд дэлхий дахины өмнө бүрэн нотоллоо.
Хоёр. Монгол Улс сүйрлийн байдалд орсон нь сүүлийн 20 гаруй жилд гаргасан хур алдаа, энэ хугацаанд эрх барьсан намуудын цуврал гэмт хэргийн хүрч болох цорын ганц бодат үр дүн мөн бөгөөд энэ бүхний гол буруутан нь төр засгийн эрх мэдлийг тасралтгүй атгасан МАНАН мөн.
Гурав. Монгол Улс эдийн засгийн тусгаар тогтнолоо бүрэн алдсан ба улмаар Монгол Улсын Тусгаар Тогтнол дээсэн дөрөөн дээр ирсэн бодат аюулыг сөрөн зогсох амин шаардлага үүслээ.
Дөрөв. Монголын эдийн засаг сүйрч дампуурсны цорын ганц шалтгаан нь Монголын төрд хулгайч, дээрэмчин, луйварчид бөөнөөрөө үүрлэсэн явдал багаад тэдгээр дээрэмчид төрд хэвээрээ байгаа, тэднийг эрх мэдлээс түлхэн зайлуулж, цээрлүүлээгүй цагт эдийн засаг-санхүүгийн хямралыг шийдвэрлэх боломжгүй юм.
Тав. Монгол Улсын мөнгөний авдрыг оргүй цөлмөж, эвдлэн сүйтгэсэн хулгайч, дээрэмчин, луйварчдад дахин авдрын түлхүүрийг атгуулж болохгүй.
Зургаа. Монголын төр засагт бугшсан, сорон мөлжихөөс өөрийг үл мэдэх МАНАН-гийн эсрэг тэмцэх нь Монгол үндэстний амин эрх ашиг, зайлшгүй шаардлага мөн.
Долоо. Монголын төрд бугшсан хулгайч, дээрэмчин, луйварчдын тарьсан лай ланчгийг Монголын ард түмэн үүрэх ёсгүй.
Найм. Монгол Улсын эдийн засаг доройтсон өнөөгийн нөхцөлд ОУВС болон бусад улсаас тодорхой хэмжээний зээл авахыг үгүйсгэж болохгүй.
Ес.Эдүгээ Монгол үндэстэн, Монголын ард түмэн түмэн тусгаар тогтнолоо хамгаалан тэмцэх нь монгол үндэстний амин чухал зорилт бөгөөд үүнийг гүйцэлдүүлэх гол бөгөөд анхдагч нөхцөл нь Монголын төрд олон жил бугшсан МАНАН хэмээх явцуу бүлэглэлийн халаагүй дарангуйллын эсрэг бүх ард түмний тэмцэл болно.
Монгол Улсыг удирдах чадвараа бүрэн алдаж, үндэстний Тусгаар Тогтнолд үлэмж ноцтой аюул учруулж, үндэсний сүйрэл рүү хөтөлж буй явцуу, цөөнх МАНАН бүлэглэлийн эсрэг тэмцэж, улс орныг сүйрэлд оруулсан нэр бүхий тодорхой гэмт хэрэгтнүүдийг эрх мэдлээс зайлуулж, улмаар цээрлүүлэх нь манай үндэстний нэн тэргүүний зорилт гэж үзэж ТТЭНН үзэж байна.
ТТЭНН-ын эхлүүлж буй энэ тэмцлийг бүхий л чадлаараа дэмжиж, идэвхитэй оролцохыг Монголын нийт ард түмэнд уриалж байна.
Үүнээс цааш, үүнээс илүү тэсэн тэвчих боломж, цаг хугацаа Монголчууд бидэнд байхгүй. Монголын ард түмэн Тусгаар Тогтнолынхоо төлөө эрслэн босох цаг ирлээ !!! --ТУСГААР ТОГТНОЛ ЭВ НЭГДЛИЙН НАМ
